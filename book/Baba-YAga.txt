Жила собі дівчина і були в неї батько та мачуха. Коли це мачуха послала батька по дрова та й каже дівчині:

– Сходи до моєї сестри, Баби Яги, візьми в неї голку й нитку, щоб я тобі сорочку пошила.

Бідна дівчина пішла. Але коли пішла, то спочатку зайшла до тітки своєї і каже їй:

– Послала мене мачуха до Баби Яги, щоб у неї голку і нитку взяти, аби мачуха мені сорочку пошила.

А тітка відповідає їй:

– Коли прийдеш ти туди, вона тобі скаже, щоб ти сіла і пряла. Ти сідай і пряди. Як тільки вона полетить, бери голку з ниткою і тікай. Встрінеш ти кота на порозі, який очі видряпувати тобі захоче. Ти йому кусок шинки дай, він тебе і пустить. Потім встрінеш березу, яка тебе забити до смерті захоче. Ти підв’яжи її, вона тебе і пустить. І коли виходить будеш, там ворота скрипітимуть, не випускатимуть. Ти їх олійкою помаж, вони тебе й випустять. І тікай тоді швидко до себе додому.

Прийшла дівчина до Баби Яги і каже їй:

– Послала мене мачуха по голку й нитку, щоб сорочку мені пошити.

А Баба Яга в отвіт:

– Ти сядь і пряди, а я зараз прилечу і дам тобі голку і нитку.

І полетіла Баба-Яга.

Дівчина швидко знайшла голку, нитку і давай тікати. Тільки вийшла на поріг, а там кіт сидить, очі видряпати хоче. Вона дала йому кусок шинки, він її і пустив. Побігла вона далі, а там береза. Дівчина її підв’язала, і пропустила береза її. Пішла далі, а там ворота скриплять і не пускають. Дівчина помазала їх олійкою, вони і пропустили.

Баба Яга прилетіла, а дівчинки нема. Підбігла до кота і питає:

– Чого ти їй очі не видряпав?

А кіт їй в отвіт:

– Я тобі скільки роблю, а ти мені і хліба не дала, а вона шинки не пожаліла для мене.

Підходить Баба Яга до берези і питає:

– Чого ти її до смерті не забила?

А береза в отвіт:

– Ти за все, що я зробила для тебе, і гілочки не обрізала, а вона мене підв’язала.

Підходить Баба Яга до воріт і питає:

– А чого ви її не залишили у мене в дворі?

А ворота в отвіт:

– Ми тобі скільки служимо, а ти нас і водою не помазала. А вона олійки не пожаліла.

Розсердилась Баба Яга і полетіла геть світ за очі. А дівчина прийшла додому і розповіла все батькові. Вигнали вони мачуху і стали вдвох жити-поживати та добра наживати.